#### 使至塞上
- 单车欲问边，属国过居延。
- 征蓬出汉塞，归雁入胡天。
- 大漠孤烟直，长河落日圆。
- 萧关逢候骑，都护在燕然。
>
#### 闻王昌龄左迁龙标遥有此寄
- 杨花落尽子规啼，闻道龙标过五溪。
- 我寄愁心与明月，随风直到夜郎西。
>
#### 行路难-其一
- 金樽清酒斗十千，玉盘珍羞直万钱。
- 停杯投箸不能食，拔剑四顾心茫然。
- 欲渡黄河冰塞川，将登太行雪满山。
- 闲来垂钓碧溪上，忽复乘舟梦日边。
- 行路难！行路难！多歧路，今安在？
- 长风破浪会有时，直挂云帆济沧海。
> 
#### 行路难-其二
- 大道如青天，我独不得出。
- 羞逐长安社中儿，赤鸡白雉赌梨栗。
- 弹剑作歌奏苦声，曳裾王门不称情。
- 淮阴市井笑韩信，汉朝公卿忌贾生。
- 君不见昔时燕家重郭隗，拥篲折节无嫌猜。
- 剧辛、乐毅感恩分，输肝剖胆效英才。
- 昭王白骨萦蔓草，谁人更扫黄金台？
>
#### 行路难-其三
- 有耳莫洗颍川水，有口莫食首阳蕨。
- 含光混世贵无名，何用孤高比云月？
- 吾观自古贤达人，功成不退皆殒身。
- 子胥既弃吴江上，屈原终投湘水滨。
- 陆机雄才岂自保？李斯税驾苦不早。
- 华亭鹤唳讵可闻？上蔡苍鹰何足道？
- 君不见吴中张翰称达生，秋风忽忆江东行。
- 且乐生前一杯酒，何须身后千载名？
> 
#### 望岳
- 岱宗夫如何？齐鲁青未了。
- 造化钟神秀，阴阳割昏晓。
- 荡胸生层云，决眦入归鸟。
- 会当凌绝顶，一览众山小。
> 
#### 春望
- 国破山河在，城春草木深。
- 感时花溅泪，恨别鸟惊心。
- 烽火连三月，家书抵万金。
- 白头搔更短，浑欲不胜簪。
>
#### 茅屋为秋风所破歌
- 八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。
- 南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。
- 俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！
- 安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！
> 
#### 白雪歌送武判官归京
- 北风卷地白草折，胡天八月即飞雪。
- 忽如一夜春风来，千树万树梨花开。
- 散入珠帘湿罗幕，狐裘不暖锦衾薄。
- 将军角弓不得控，都护铁衣冷难着。
- 瀚海阑干百丈冰，愁云惨淡万里凝。
- 中军置酒饮归客，胡琴琵琶与羌笛。
- 纷纷暮雪下辕门，风掣红旗冻不翻。
- 轮台东门送君去，去时雪满天山路。
- 山回路转不见君，雪上空留马行处。
>
